# Viikko 7, Tehtävä 4

## Referaatti artikkelista Lean Primer

Runsaat neljä vuotta sitten suoritin silloisella työpaikallani kurssin “<Yrityksen nimi> Lean Six Sigma Yellow Belt”. Kurssi, joka perustui amerikkalaisen MoreSteam.com LLC:n materiaaleihin, oli laaja ja tavallaan mielenkiintoinen. Craig Larmanin ja Bas Vodden artikkeli Lean Primer toi nyt täysin uuden näkökulman koko aiheeseen, joka enemmän vastaa omaa ajattelutapaani. Mielestäni kyseinen Yellow Belt -kurssi edusti pitkälti niitä yleisiä väärinkäsityksiä lean-ajattelusta, joihin Larman ja Vodde artikkelissaan viittaavat. Vaikka jatkuvan kehittymisen (continuous improvement) ajatus ja kaikenlaisen hukan (waste) välttäminen ja nopean viestikapulan idea sinällään olivat esillä, kurssin lean perustui enemmänkin erilaisiin prosessin kehitys- ja laatutyökaluihin kuin siihen kokonaisvaltaiseen ajattelutapaan jota alkuperäinen Toyota Production System edustaa.

Lean-ajattelun ideaa havainnollistaa ns. Lean Thinking House. Sen voisi suomentaa “lean-ajatteleva talo”. Hyödyllinen tieto yrityksen toiminnasta on yrityksen työntekijöillä. Heidät tulisi kouluttaa lean-ajatteluun ja kohdella heitä alueensa asiantuntijoina. Kaikkien tulisi sisäistää ajatus jatkuvasta kehittymisestä ja yrityksen prosessien kehittämisestä lean-periaatteiden pohjalta. Yritysjohto saa parasta tietoa yrityksestä käymällä säännöllisesti itse katsomassa mitä lattiatasolla tapahtuu sen sijaan, että päätöksenteko olisi vain kirjallisten raporttien varassa. Yritysjohto ei sanele ylhäältä yrityksen prosesseja vaan prosessien kehittäminen ja ongelmien juurisyiden tunnistaminen on tiimien itsensä vastuulla. Jatkuva kehittäminen (Kaizen) perustuu säännöllisiin palavereihin ja tiedon jakamiseen. Itseohjautuvuus parantaa myös työmotivaatiota.

Lean-ajattelevan talon harjana on talon päämäärä: kestävällä tavalla toimittaa (asiakkaalle) arvoa nopeasti (ja vain sitä). Talon perustuksena ovat lean-ajattelevat johtaja-opettajat. Tuotantoyksiköiden johtajat ovat myös alansa parhaita käytännön asiantuntijoita ja toimivat ennen muuta mentoreina. (Toisaalta on niinkin, että kaikista asiantuntijoista ei ole johtajiksi.) Koko talo on kahden peruspilarin varassa: ihmisten kunnioittaminen ja jatkuva kehittäminen. Talon tuotanto ja tuotekehitys tapahtuvat 14 pääperiaatteen mukaan. Näitä kaikkia ei ole tässä mahdollista käsitellä, mutta olennaista on, että ne ovat konaisuus; kaikki ovat käytössä. Osa periaatteista ilmenee edellisessä kappaleessa.
