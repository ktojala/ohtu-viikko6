Viikko 7, tehtävä 7, referaatti: The New User Story Backlog is a Map

Jeff Patton blogi-artikkelissaan “The New User Story Backlog is a Map” kirjoittaa Scrum-kehyksen product backlogin eräästä heikkoudesta käytännön työssä: Kun jokin iso tehtäväkokonaisuus jaetaan sellaisiksi pieniksi käyttäjätarinoiksi, jotka on mahdollista toteuttaa yhden sprintin aikana, menetetään samalla kokonaisnäkymä: mitä koko useiden sprinttien mittaisen projektin aikana todella halutaan saada aikaan? Sovelluskehittäjät keskittyvät yhteen tarinaan kerrallaan eivätkä ajattele sitä kokonaisuutta jota yksittäinen käyttäjätarina omalta pieneltä osaltaan palvelee.

Patton vertaa kokonaisuutta isoon puuhun. Puun runkona ovat koko hankkeen päämäärät ja järjestelmästä odotetut hyödyt. Isot oksat ovat käyttäjiä, pienet oksat ovat erilaisia järjestelmän kykenevyyksiä joita käyttäjät tarvitsevat. Puun lehdet ovat yksittäisiä käyttäjätarinoita, jotka ovat riittävän pieniä, jotta ne mahtuvat yksittäiseen iteraatioon. Sprintti on kokoelma näitä lehtiä, jotka tiimi saa mukaan sprinttiinsä. Siis pelkät lehdet, ilman puun oksia tai runkoa, ilman kontekstia.

Pattonin havaintojen mukaan product backlogissa saattaa kerrallaan olla toistasataa erilaista pientä käyttäjätarinaa. Hän esittää, että ne kannatta esittää karttana, jotka kuvaavat laajempaa kokonaisuutta, kuten "konsulttina haluan hallita sähköpostiani siten että pysyn ajan tasalla asiakkaiden, kollegoiden ja ystävien tekemisistä”. Tämä on aivan liian suuri kuvaus yhdeksi käyttäjätarinaksi, joten se joudutaan pilkkomaan pieniin osiin. Koko kuva kannattaa silti pitää mukana. Kun Patton keskustelee asiakkaiden kanssa, hän käyttää värikortteja kuvaamaan isoja ja pieniä tehtäviä ja koko aktiviteettia. Asiakas usein kuvaa aktiviteetin osatoiminnot siinä järjestyksessä kuin hän ne tekee. Kortit voidaan asettaa seinälle siten, että aktiviteetit muodostavat ikäänkuin selkärängan. Selkäranka sisältää aktiviteetit järjestettynä vasemmalle oikealle siihen asiakkaan antamaan järjestykseen, missä asiakas ne yleensä tekee. Priorisoitavana on sitten aktiviteetin osatehtävät eli “kylkiluut”. Korkeimman prioriteetin yksityiskohdat asettuvat kylkiluussa korkeammalle kuin muut.

Kartta auttaa myös hahmottamaan sen, mikä voisi olla Minimal Viable Product, mitkä aktiviteetit kannattaa ottaa kuhunkin releaseen mukaan. Ohjelmistoprojekti etenee siten vähitellen “tarinakartan” selkärankaa pitkin vasemmalta oikealle ja kylkiluita pitkin alaspäin. Kokonaiskuva säilyy.
