Viikko 7, tehtävä 9, referaatti: Ryhmätyö ohjelmistokehityksessä

Kenny Heinonen kandityössään tarkastelee sitä, miksi ryhmätyön merkitys ohjelmistojen kehityksessä korostuu ja millaisia taitoja ohjelmistotyössä sen takia tarvitaan ja miten niitä voitaisiin kehittää. Ryhmätyöhön vaikuttavia ihmisten luonteenpiirteitä tarkastellaan Myers–Briggsin tyyppi-indikaattorin valossa. Ohjemistotuotannon menetelmistä tarkastellaan XP- ja Scrum-menetelmiä.

Ohjelmistojen kehityksessä ryhmätyöskentely on tärkeää, koska projektien kasvava kompleksisuus ja laajuus tekee niiden toteuttamisen yksilölle vaikeaksi. Nykyiset ketterät ohjelmistotuotannon menetelmät perustuvat tiiviiseen itseorganisoituvaan ryhmätyöhön ja suoraan keskustelukontaktiin asiakkaan ja sidosryhmien kanssa. Erityinen XP:n työmuoto, pariohjelmointi, on havaittu tehokkaaksi menetelmäksi myös oppimiseen, koska tiimit pyritään kokoamaan laajan, eri osaamispohjan omaavista yksilöistä.

Työssä esitellään lyhyesti tutkimustuloksia, joiden mukaan tietyt luonteenpiirteet ja persoonallisuustyypit vaikuttavat positiivisesti tiimin suorituskykyyn sekä projektin onnistumiseen. Moninaiset persoonallisuustyypit tiimin sisällä ovat hyväksi projektille. Eri tavalla ajattelevat ihmiset kykenevät tuomaan joukon eri näkökulmia tuotetta kehitettäessä, jotka johtavat parempiin ratkaisuihin. Henkilön persoonallisuus vaikuttaa lisäksi siihen, kuinka mieluista kyseisen henkilön kanssa on työskennellä, miten henkilö lähestyy annettua tehtävää ja minkälaisiin tehtäviin hän sovetuu parhaiten.

Myers–Briggsin tyyppi-indikaattori jakaa ihmisen persoonallisuuden neljään eri osioon: sosiaaliseen vuorovaikutukseen, tiedonkeruuseen, päätöksentekoon ja elämäntyyliin. Vaikka ihmiset tällä asteikolla voidaan jakaa 16 eri persoonallisuustyypiin, tärkeä havainto on, että jokaista näistä luonteenpiirteistä tarvitaan jossakin ohjelmistoprojektin kehitysvaiheessa. Ohjelmistonkehittäjät ovat usein tyypiltään introverttejä, mutta ektroverttius on eduksi ryhmätyössä. Heinonen käy läpi useita esimerkkejä eri tehtävien vaatimista luonteen-piirteistä. Johtopäätös on, että opiskelijoiden ryhmätyö- ja kommunikaatiotaitoja pitäisi kehittää. Opiskeluun onkin lisätty erilaisia ryhmätyön muotoja, mutta ilman erikseen opetettuja kommunikaatiotaitoja, kokemus ryhmätyöstä jää epämiellyttäväksi, mikä vaikuttaa negatiivisesti asenteisiin ryhmätyöskentelyä kohtaan.

Yritysmaailman tarpeisiin on kehitetty menetelmiä rohkaista ryhmätyöhön, joista kolmea tarkastellaan lähemmin: vuorovaikutteinen luokkahuone, tarkkailija-kommunikoija-rakentaja ja ”Mine/Ours”-strategia. Varsinaisista ryhmätyötaitojen oppimismenetelmistä esitellään projektioppiminen, ”Rocking The Boat” ja ”suojattu kananmuna”. Ohjelmistontuotanto-kurssin miniprojekti näyttäisi jossain määrin edustavan “Rocking the Boat” lähestymistapaa, jossa opetetaan (käytännössä: harjoitetaan) ryhmätyötaitoja alustavasti ennen oikeaa projektityötä. Lisäksi siinä suoritetaan vertaisarviointia.
